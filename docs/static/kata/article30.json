{
  "title": "30 论语十六则",
  "content": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”子曰：“温故而知新，可以为师矣。”子曰：“学而不思则罔，思而不学则殆。”子曰：“默而识之，学而不厌，诲人不倦，何有于我哉？”子曰：“三人行，必有我师焉；择其善者而从之，其不善者而改之。”子曰：“见贤思齐焉，见不贤而内自省也。”子曰：“岁寒，然后知松柏之后凋也。”子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”子曰：“由，诲女知之乎！知之为知之，不知为不知，是知也。”子曰：“朝闻道，夕死可矣。”子曰：“质胜文则野，文胜质则史。文质彬彬，然后君子。”子曰：“知之者不如好之者，好之者不如乐之者。”子曰：“不愤不启、不悱不发，举一隅不以三隅反，则不复也。”子曰：“君子食无求饱，居无求安，敏于事而慎于言，就有道而正焉，可谓好学也已。”子曰：“君子喻于义，小人喻于利。”子曰：“朽木不可雕也，粪土之墙不可圬也，于予与何诛？”曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”曾子曰：“吾日三省吾身：为人谋而不忠乎？与朋友交而不信乎？传不习乎？”子贡问曰：“孔文子何以谓之'文'也？”子曰：“敏而好学，不耻下问，是以谓之'文'也。”子贡问曰：“有一言而可以终身行之者乎？”子曰：“其恕乎！己所不欲，勿施于人。”"
}